Komentaryo: e-Cards para sa mga pensioners, tapos na
by Rose B. Palacio 
Davao City (13 April) -- Inihayag ng Government Service Insurance System (GSIS) na malapit ng mabigyan ng e-Cards ang lahat ng mga pensiyonado sa Davao region. Bago matapos ang buwang ito, malamang ay maaayos na rin ang problema sa e-Cards na makapagbibigay ng higit na epektibong serbisyo para sa mga miyembro ng GSIS at mga pensiyonado. 
Nagsimula ng malunasan ang nirereklamo ng mga pensiyonado na pagka antala sa pagkuha ng kanilang pension. Sa kasalukuyan, ang problemang ito ay lubusan ng matatapos, ayon sa GSIS. 
Pagkatapos ng “cleansing process” na ginawa ng GSIS, hindi na malulugi ang gobyerno dahil ang mga kuwalipikadong pensioners lamang ang mabibigyan ng kaukulang pension at hindi na masasali ang mga disqualified, ani Manager Mario Mojica. 
Noong hindi pa isinagawa ang “cleansing process” ay libo-libong mga disqualified pensioners ang nasasali sa pagbigay ng mga pension kaya malaki din ang inilugi ng pamahalaan. 

Panawagan ni PGMA sa mamamayan 
Inulit ni Pangulong Arroyo ang kanyang panawagan sa mamamayan upang tumulong na maiwasan ang alinmang political violence at makipag-ugnay sa Philippine National Police at Armed Forces of the Philippines. 
Hindi maiwasan ang nangyayaring mga patayan na election-related dahil sa umiinit na kampanya at eleksyon. Nagbigay ng order si Pangulong Arroyo sa mga law enforcers na lalong palakasin ang kampanya at panatilihing mapayapa ang nalalapit na halalan. 
Nilinaw din ng Malakanyang na ang civic actions na ginagawa ng AFP para matulungan ang mga mahihirap nating kababayan ay walang kinalaman sa pangangampanya ng administrasyon. 
Hangarin ng pamahalaan na matulungan ang naghihirap na sector at ang civic actions na ginagawa ng AFP ay isa lamang sa mga pamamaraan upang makapagbigay ng libreng serbisyo para sa mga tao ang gobyerno, ani Press Secretary Ignacio Bunye.

