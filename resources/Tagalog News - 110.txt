Tagalog News: Ang Pilipinas ay nakahandang kunin ang malaking parte ng pamilihang-mangga sa Estados Unidos - Yap 
By Nene A. Manzanares 
Manila (29 March) -- Nakahanda ang bansa na kunin ang malaking parte ng pamilihang-mangga sa Estados Unidos, ayun sa sekretaryo ng Departamento ng Agrikultura. 
Malaki ang paniniwala ni Sec. Arthur Yap ng DA na dahil sa patakaran ng US Federal Register na kung saan ang ating mga mangga ay dumadaan sa masyadong estriktong proseso bago ito mabigyan ng physosanitary certificate, maaaring makuha ng ating bansa ang malaking parte sa pamilihang-mangga sa Amerika. 
Sinabi ni Yap na sa Calendar Year 2007, ang Pilipinas ay inaasahang makapag export sa Estados Unidos ng umaabot 250 hanggang 300 metric tons ng bagong mangga o ang tinatawag na Philippine mangoes. Lalo pa daw lalaki ang pangangailangan ng mangga pagdating ng susunod pang mga taon. 
Sinabi pa ni Yap na ang Pilipinas ay inaasahang makukuha ang pangangailangan ng mangga ng ibang bansa dahil mayroong 11,000 hectares ang nakalaang lupa para sa pagpalaki at pagpalaganap ng negosyong tanimang mangga. 
Ang Departamento ng Agrikultura, ang Bureau of Plant Industry at ang Department of Agriculture ng Estados Unidos ay kasalukuyang gumagawa ng proyekto upang mabuo ang kinakailangan at katangap-tanggap na “irradiation protocols”. Ang huli ay isa pang porma ng paglilinis ng preskong tropical fruits, at kung mangyari na ito ay magkakaroon na ang Pilipinas ng pagkakataon na mapasok ang eksportasyon ng irradiated fresh tropical fruits para sa buong bansa ng Estados Unidos sa loob ng dalawang taon, sabi ni Yap. 
Ang industriya ng mangga sa Pilipinas ay nakapagbibigay ng P14.9 billion kada taon sa sector ng agrikultura. Ang mangga natin ay pangatlo sa sinasabing pinakaimportanteng prutas sa buong bansa dahil sa laki ng produksyon nito kasama na ang lawak ng taniman. Pumapangatlo ang mangga kasunod ng saging at pinya.

