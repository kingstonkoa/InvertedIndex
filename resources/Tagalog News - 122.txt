Tagalog News: Summer job para sa mga estudyante ng Sorsogon City sisimulan na
By Bennie A. Recebido 
Sorsogon City (March 23) -- Bilang tulong sa mga mahihirap na mag-aaral na makapag-ipon para sa darating na pasukan, muli na namang sisimulan ang annual summer job program ng syudad ng Sorsogon para sa taong ito. 
Ang nabanggit na hakbang ay isang inisyatibo ng loKal na pamahalaan kung saan kukunin ang serbisyo ng mga estudyante bilang mga empleyado ng syudad sa panahon ng kanilang bakasyon. 
Sa taong ito, kukuha ng 180 na mga mag-aaral mula sa tatlong distrito ng Sorsogon City na magsisilbi bilang mga empleyado sa ilalim ng Special Program for Employment for the Students (SPES) mula Abril 10 hanggang May 8, 2007. 
Sinimulan na rin ang registration noong Miyerkules, March 21, na matatapos sa darating na Biyernes, March 23, alas otso ng umaga hanggang alas singko ng hapon. Ang mga interesadong estudyante ay magsasadya sa opisina ng syudad na matatagpuan sa City Amberg Hospital Compound sa San Juan Roro, Sorsogon City. 
Ang mga kwalipikado para sa aplikasyon ay ang mga sumusunod: 15-25 taong gulang, kasalukuyang nag-aaral nayong pasukan (2006-2007) para sa school youths, may balak naming mag-enrol sa susunod na pasukan para sa mga out of school youths, at ang taxable income ng magulang ay hindi lalampas sa P36,000 bawat taon. 
Gagawin naman sa April 2 ang raffle draw para sa mga mabibigyan ng tsansang makapasok sa summer job kasabay ng pagfill-up ng application forms na kakailanganin para sa nabanggit na programa. 
Ang naturang summer job program isinasagawa rin sa kapitolyo ng probinsya upang bigyan rin ng pagkakataon ang iba pang mga mag-aaral mula naman sa iba't-ibang munisipyo ng Sorsogon.

