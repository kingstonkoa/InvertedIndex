Tagalog News: Dividends ng 2006 umabot sa P16.25B
Manila (8 February) -- Inihayag ng finance department na ang Government-owned and Controlled Corporations (GOCCs) ay nakapagbigay ng P16.25 billion sa national treasury noong nakaraang taon kumpara sa P5.66 billion na naitala sa taong 2005. 
Ayon sa talaan ng Bureau of Treasury (BTr), P9.55 billion ang nakolekta sa buwan ng Disyembre lamang kumpara sa P88 million na nakolekta nito sa parehong buwan ng taong 2005. 
Ito ayon kay Finance Undersecretary Gil Betran, ay nangangahulugan na mas maganda ang takbo ng mga financial Institutions ng pamahalaan, GOCCs at GFIs ngayon kumpara sa mga nakaraang taon. 
Sa ilalim ng Republic Act 7656 o ng Dividends Law of 1994, ang GOCCs at GFIs ay kailangang magbigay ng kalahati o 50 percent ng kanilang kita sa bawat taon sa pamahalaan. Ang remittance nito’y kinakailangang cash o di kaya’y mga ari-ariang may titulo. 
Ang mga pangunahing contributors nito noong Disyembre ay ang Development Bank of the Philippines na may P5.6 billion, ang National Power Corporation (Napocor) na may P2.6 billion, ang Land Bank of the Philippines na may P1 billion at ang Metropolitan Waterworks and Sewerage System naman na may P100 million. Kasali naman ang Bangko Sentral ng Pilipinas (BSP), Philippine Ports Authority, Philippine Economic Zone Authority, at Philippine National Oil Corporation (PNOC) sa mga pangnahing contributors ng nakaraang taon.

