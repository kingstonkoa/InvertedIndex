Tagalog News: Pamahalaan naglalayung makalikom ng P958 billion tax ngayong taon - Teves
Manila (5 July) -- Inihayag ni Finance Secretary Margarito Teves na ang pamahalaan ay naglalayong makalikom ng P958 billion tax ngayong taon sa kabila ng ilang balakid sa pag-abot ng revenue collection. 
Ayon pa kay Teves, magpapatuloy parin ang Bureau of Internal Revenue (BIR) sa target revenue nitong P730 billion sa katapusan ng taon samantalang inaasahang makakakolekta ng P228 billion ang Bureau of Customs (BOC) sa taong ito. 
Upang agarang masolusyunan at maabot ng pamahalaan ang target collection nito para sa taong 2007 magkakaroon naman ng pulong sa Malakanyang hinggil sa pagbaba ng tinatayang P53 bilyong halaga ng revenues sa unang anim na buwan ng taon. 
Ganunpaman, binigyang diin ni Teves na walang balak ang pamahalaang bawasan ang pondo nito sa mga social services at mga proyektong pang-imprastraktura sa kabila ng nasabing pagbaba ng revenues sa unang tatlong buwan ng kasalukuyang taon. 

