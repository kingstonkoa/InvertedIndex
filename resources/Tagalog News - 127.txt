Tagalog News: Employment rate ng bansa, tumaas - NSO
Manila (19 March) -- Determinado si Pangulong Gloria Macapagal Arroyo na patatagin pa ang ekonomiya ng bansa at lumikha ng mas marami pang trabaho upang maiangat ang kabuhayan ng bawat Pilipino. 
Nanatiling nakatuon ang atensiyon ng pamahalaan sa paglikha ng mga bagong trabaho upang maabot ang limang milyong trabaho sa loob ng anim na taon. 
Ayon sa ulat ng National Statistics Office (NSO) sa naging resulta ng January 2007 Labor Force Survey, umakyat ang employment rate sa 92.2% sa taong ito mula sa 91.9% noong nakaraang taon. 
Inihayag ng NSO na umabot sa 33.5 milyon ang bilang ng employed Filipinos noong Enero ngayong taon kumpara sa 32 milyon ng nakaraang taon. 
Ayon kay National Economic and Development Authority (NEDA) Director-General at Socioeconomic Planning Secretary Romulo Neri, ang pagtaas ng employment rate ng bansa ay bunga na rin ng sumusulong na industriya at magandang performance ng services sector.

