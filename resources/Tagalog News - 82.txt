Tagalog News: US magtatayo ng $1-billion expansion project ng TI sa bansa
Manila (4 May) -- Inanunsiyo ng Pangulong Gloria Macapagal Arroyo na magtatayo dito sa bansa ang United States-based Texas Instruments (TI) na siyang pinakamalaking pagawaan ng mobile phone chips sa mundo sa Clark Freeport Zone Pampanga ng proyektong nagkakahalaga ng 1 bilyon dollar. 
Ang walong ektaryang pasilidad nito ay sisimulang patayuin sa Hulyo ng kasalukyang taon na siyang magiging lugar para sa mga assembly at test operations para sa semiconductors at sa pagpapalabas ng magagandang produkto. 
Pinasalamatan naman ng Pangulo ang TI sa pag-iinvest dito sa bansa na inaasahang magbibigay ng tatlong libong trabaho para sa mga Pilipino gayun din ang magandang maidudulot nito sa Clark na maaaring maging most environmentally efficient investment site sa mundo. 
Ayon naman sa Pangulo, nagpapahiwatig lamang ito na ang Pilipinas ang siyang isa sa mga best investment destinations sa Asya dahil sa pagkakuha nito ng TI expansion project laban sa mga kalapit na bansa nito tulad ng China, Thailand at Vietnam. 
Inihayag naman ni TI Senior Vice President for Technology and Manufacturing-Kevin Ritchie, na pinili nila ang Pilipinas dahil na rin sa kalidad ng workforce and oprerations sa TI's 25-hectare facility sa Baguio City, ang kanilang unang production plant sa bansa na ibinibilang nilang isa sa mga best operation sites sa mundo.

