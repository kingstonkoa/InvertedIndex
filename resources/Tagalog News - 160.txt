Tagalog News: PGMA inatasan ang TLRC, DOST na magtayo ng planta ng VCO sa mga lalawigang maraming niyog 
Manila (22 February) -- Inatasan ng Pangulong Gloria Macapagal-Arroyo ang Technology and Livelihood Resource Center (TLRC) at ang Department of Science and Technology (DOST) na pagtuunan ng pansin ang pagtatayo ng mga planta ng virgin coconut oil sa mga lalawigang maraming niyog bilang bahagi ng technology business incubation program ng gobyerno. 
Inihayag ng Pangulo na malaki ang pangangailangan ng virgin coconut oil sa iba’t ibang bansa at dapat matugunan ito ng Pilipinas. 
Ayon pa sa Pangulo, ang maraming niyog na lalawigan ng Kabikulan, lalo na sa Albay at Southern Luzon ay maaaring gamiting pantugon sa malaking pangangailangan ng daigdig sa virgin coconut oil kapag nagawa ang Technology Business Incubation Program (TBIP) ng gobyerno. 
Ang TBIP ang inaasahang tutulong sa mga maliliit at katamtamang laking negosyo na makakuha ng puhunan at pagkakataong gumawa ng produkto, magluwas, magtingi, pamamahagi at direct selling. 
Pinuri din ng Pangulo ang TLRC sa pag-aayos ng teknolohiya at programa sa kabuhayan upang makatulong sa gobyerno sa paglaban sa kahirapan sa tulong ng mga trabahong maganda ang kita at pagpapanatiling matatag na halaga ng mga pangunahing bilihin.

