Tagalog News: Pagbaba ng mga presyo ng bilihin ikinatuwa ng pamahalaan
Koronadal City (15 July) -- Ikinatuwa ng Malacañang ang patuloy na pagbaba ng presyo ng bilihin sa ating bansa sa gitna ng pagtaas ng presyo ng langis. 
Ipinahayag ni Press Secretary at Presidential Spokesperson Ignacio R. Bunye, na ito umano ay isang pagkilala sa patuloy na paglakas ng ating ekonomiya kaakibat ng political stability at enterprising spirit ng mga tao sa kabila ng ingay sa pulitika. 
Iniulat naman ng National Statistics Office (NSO) na ang pagbaba ng Inflation Rate sa 6.7 porsiyento hanggang 6.9 ay nakakatulong din sa pagbaba ng presyo ng mga pangunahing bilihin. 
Ayon pa kay Bunye, ang gobyerno ay patuloy na naka-focus sa mabuting pamamahala at naghahanap ng paraan para sa job opportunity habang pinapanatili ang kapayapaan at kaayusan sa bansa. 
Binigyang-diin din niya na walang makapag-gambala kay Pangulong Gloria Macapagal Arroyo sa kanyang mga ginagawa upang patuloy na maihatid ang mga pangunahing serbisyo sa mga rehiyon at komunidad. 

