Tagalog News: "Walang bawas na P1B sa Banaoang Pump Irrigation Project" - PGMA
by Ben Pacris 
San Ildefonso, Ilocos Sur (19 October) -- Inihayag ni Pangulong Gloria Macapagal Arroyo na hindi nabawasan ng P1 billion ang pondong nakalaan sa Banaoang Pump Irrigation Project para matulungan ang mga Ilokanong magsasaka. 
"Walang bawas. Dinagdagan ko pa ng P200 million ang pondo ng proyektong ito," ayon sa Pangulo sa pakikipagusap niya kay Kongresman Salacnib Baterina (Lakas, First District Ilocos Sur). 
Nabulabog ang mga opisyal sa lalawigan dahil sa umugong na balita na binawasan diumano ng Malacanang ng P1billion ang pondo ng naturang proyekto. Pati ang Sangguniang Panlalawigan na pinamunuan ni Bise Gobernador Deogracias Victor Savellano, ay nagpadala ng resolusyon kay Pangulong Arroyo na sana hindi mabawasan ang pondo ng naturang irrigation project para hindi ito maantala. 
Dahil dto, nagtungo si Kongresman Baterina sa Malacanang para kausapin ang Pangulo tungkol sa pondo ng proyekto. 
Sa naganap na press conference kamakailan, inihayag ni Atty. Baterina, Vice-chair ng Committee on Justice, "na walang bawas ang pondo at dinagdagan pa ng Pangulo ng P200 million, kaya tuloy-tuloy na ang proyektong ito." 
Sinabi ni Baterina na matatapos ang proyekto sa 2008 na matutulungan ang mga magsasaka sa anim na bayan sa unang distrito ng lalawigan. 
May nakalaang P2.5 billion na pondo sa proyekto mula sa loan ng gobyerno ng China at ang counterpart ng gobyerno ng Pilipinas.

