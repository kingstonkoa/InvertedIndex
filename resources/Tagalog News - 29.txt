Tagalog News: Subic Bay Freeport Zone gagawing logistics at services hub ng Asia-Pacific
Manila (30 July) -- Lumalakas ang tiwala ni Pangulong Gloria Macapagal Arroyo na maabot ang vision nitong maging logistics at services hub ng Asia-Pacific region ang Subic Bay Freeport Zone dito sa Pilipinas. Ito’y kasunod sa pagpapasinaya ng Boeing 737 ng Pacific Pearl Airways sa Subic Bay International Airport kamakailan. 
Ang Pacific Pearl Airways ay isang pribadong kompanya na magpapatakbo at mangangasiwa sa mga chartered flights na nakaruta sa South Korea, Davao, Manila Aklan at Cebu. 
Ang Airline Company ay gagamit umano ng tinatawag na “missionary routes” upang makapagbigay ng de-kalidad ngunit mas mura at komportableng plane service sa mga pasahero lalo na sa mga dayuhang turista. 
Ang pagpasok ng Pacific Pearl Airways sa Subic Bay Freeport Zone ay tugon na rin sa panawagan ng Pangulo sa mga pribadong sector upang tulungang mapaunlad lalong lalo na ang turismo sa bansa.

