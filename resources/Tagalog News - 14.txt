Tagalog News: BIR collection target nahigitan
Manila (16 August) -- Pinapurihan ni Pangulong Gloria Macapagal Arroyo ang Bureau of Internal Revenue kasunod ng paglampas ng mahigit P1 B sa target nitong P56 B para sa buwan ng Hulyo. 
Ang positibong resulta ay dala ng mga epektibong hakbang at mga bagong programang ipinatupad ng BIR, na ayon kay Pangulong Arroyo ay isang halimbawa ng "technology" upang masawata ang tax evasion at tax cheaters sa bansa. 
Ang dalawang online monitoring system ng BIR– ang Revenue Watch Dashboard (RWD) at ang Local Government Unit- Revenue Assurance System (LGU-RAS) ay ginagamit upang ma-trace ang mga inconsistent declarations ng mga buwis at matukoy ang mga bahaging may kakulangan sa revenue collection. 
Kabilang din sa isinagawang mga hakbang ng BIR upang mahigitan ang target noong nakaraang buwan ang pagmonitor at paghuli sa mga fly-by-night establishments; pagpapaalala sa mga government at private entities ng kanilang obligasyon sa pagpataw ng taxes sa mga pinamili at expenses; at ang pagpapadala ng mga reminder letters na nagpapaalala sa mga large taxpayers na magbayad ng tamang buwis sa nakatakdang panahon. 
Pina-iigting din ng BIR ang audit procedures at documentation sa mga examiners' report; pagpapabuti ng information exchange sa ibang mga concerned agencies; at pag-audit sa Philippine Export Zone Authority (PEZA) at Board of Investments-registered enterprises na pawang may "data on error" at claimed income tax holiday. 
Kasunod nito, tiwala si Pangulong Arroyo na maabot ng BIR at Bureau of Customs (BoC) ang mga annual target nitong P730 B at P228 B para suportahan ang mga major priorities ng pamahalaan na magbibigay wakas sa kahirapan.

