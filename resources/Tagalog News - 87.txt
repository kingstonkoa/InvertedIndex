Tagalog News: Kauna-unahang Cotabato City Business month ilulunsad
Koronadal, South Cotabato (2 May) -- Iba’t-ibang sector ang nagtutulungan para sa pagdiriwang ng kaun-unahang Cotabato City Business Month sa buwan ng Mayo ng taong kasalukuyan. Ito ay pamumunuan ng Metro Cotabato Chamber of Commerce & Industry Foundation, Inc. (MCCIFI) sa pakikipagkoordinasyon at suporta ng city government, Department of Trade and Industry-12 at Growth with Equity in Mindanao o (GEM). 
Nakikipagtulungan din ang Cotabato Chamber of Commerce, Muslim Chamber Commerce at ang Filipino Chinese of Commerce & Industry para sa matagumpay na kauna-unahang Cotabato Business Month celebration. 
Magtitipon ang mga key players at partners sa sinasabing Business Month affair mula May 7-30, 2007, na naglalayong i-promote ang entrepreneurship upang palaguin ang negosyo hindi lamang sa lungsod kundi maging sa mga kalapit na bayan. 
Ang isang buwan na pagdiriwang ay sisimulan sa pamamagitan ng pagdaraos ng 5th Cotabato City Business Forum sa May 9 sa 3rd floor ng South Seas Mall kasabay ng Franchise Fair na lalahukan ng iba’t-ibang franchising companies na nagmumula sa Maynila. 
Magkakaroon din ng Summer Bazaar at serye ng Business Seminar at livelihood training. 

