Tagalog News: PGMA pinasinayaan ang “workers inn” para sa mga urban workers
Manila (2 May) -- Kasabay ng Labor Day celebration kahapon (May 1, 2007), pinasinayaan ni Pangulong Gloria Macapagal Arroyo ang apat na palapag na “workers inn” sa Manila bilang pansamantalang living facility lalo na ng mga urban workers na malalayo ang mga residential area sa kanilang areas of assignment. 
Ang “Gwapotel: Tulugan sa Bayan,” ay dinisenyo upang makapagbigay ng mas mura, ngunit pansamantalang matulugan at maliguan para sa mga manggagawa na nakatalaga at malalayo ang residential area sa Metro Manila. 
Ang pangatlo at pang-apat na palapag ng dormitory-style Gwapotel ay nakalaan para sa mga male customers, habang ang pangalawang palapag ay reserved para sa mga female clients. 
Ang unang palapag naman nakareserba bilang off-street vendors’ market na nagbebenta ng mga pagkain at mga pangunahing pangangailangan. 
Ang Gwapotel na tinagurian ding “PGMA’s Workers Inn,” ay magbibigay ng sampung oras na serbisyo kabilang ang tubig na panligo at nagkakahalaga lamang ng P25. Ang nasabing inn ay proyekto sa pakikipagtulungan ng Metro Manila Development Authority (MMDA) at ng National Power Corporation (Napocor).

