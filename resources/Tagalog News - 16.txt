Tagalog News: Bagong online monitoring system ng BIR inilunsad
Manila (14 August) -- Sa layuning wakasan ang tax evasion at mahuli ang mga tax cheaters sa bansa, inilunsad ng Bureu of Internal Revenue (BIR) ang Revenue Watch Dashboard (RWD) at ang Local Government Unit-Revenue Assurance System (LGU-RAS) na nauna ng iprinesenta ng ahensiya kamakailan upang maabot ang revenue target ng bansa para sa taong ito. 
Ang RWD ay computerized online facility na magmomonitor ng actual revenue collection batay na rin sa target sa lahat ng antas ng BIR organizations. 
Habang ang LGU-RAS ay isa ring monitoring system na maghahambing sa mga data ng BIR at LGU gamit ang BIR Data Quality at Matching Infrastructure. Tutukuyin nito ang mga inconsistent declarations ng mga taxpayers at ang mga kaduda-dudang Tax Identification Numbers (TIN) registration at declarations. 
Tiwala naman ang pamahalaan na mababawi ng BIR ang shortfall nito noong Enero hanggang Hunyo upang mapagtuunan ng pansin ang mga proyekto at programang tutulong sa pagkamit ng vision ng bansa na mapabilang sa first-world countries. 

