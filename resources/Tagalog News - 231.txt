Tagalog News: ASEAN ipaglalaban ang pagpapatuloy ng DOHA Round ng Trade Talks
Koronadal, South Cotabato (12 January) -- Ipaglalaban ng mga lider ng Association of Southeast Asian Nations (ASEAN) ang pagpapatuloy ng DOHA Round ng natigil na usapan ng World Trade Organization (WTO). 
Sa pulong ng ASEAN senior economic officials sa Cebu International Convention Center (CICC) ay pinagtibay ang panukalang pahayag na hinging ituloy ang pag-uusap sa DOHA. 
Inaasahang ang pagpapatuloy ng DOHA Round ng Trade Talks ay magpapabilis at titiyak ng katatagang pangkabuhayan at kaunlaran ng rehiyon. 
Ayon kay Director Jose Antonio Buencamino, special trade representative ng Bureau of International Trade Relations (BITR) ng Department of Trade and Industry, handa ang ASEAN sa regional groupings upang makipag-usap sa pagpapatuloy ng DOHA Round. 
Sinabi ni Ambassador Victoriano Lecaros, tagapagsalita ng 12th ASEAN Summit na malaking bagay ang nagawang ito sa pulong noong Miyerkules ng gabi dahil isa ito sa cornerstones ng pamumuno ni Pangulong Gloria Macapagal-Arroyo sa ASEAN Summit. 
Ang Doha Round ng trade talks ay natigil noong Hulyo 24, 2006 pagkatapos mabigo ang pakikipag-usap sa mga ministro ng tinatawag na G-6 na kinabibilangan ng European Union, Estados Unidos, Australia, Brazil, India at Japan dahil sa farm subsidies at taripa.

