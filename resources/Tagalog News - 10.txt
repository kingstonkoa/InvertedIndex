Tagalog News: BIR kakasuhan ang mga big time evaders
Manila (16 August) -- Ipinag-utos ni Pangulong Gloria Macapagal Arroyo sa Bureau of Internal Revenue (BIR) na kasuhan ang mga big time evaders ng buwis sa ilalim ng programang Run After Tax Evaders (RATE) upang maisulong ang anti-tax evasion campaign ng gobyerno. 
Dahil sa layunin ng pamahalaang maabot ang revenue goals ng bansa sa taong 2007, pagbabayarin na ng BIR ang mga malalaking kompanya na may pagkakautang sa buwis na umaabot sa halagang P5 bilyon kung saan inaasahang makokolekta ito bago pa matapos ang taon. 
Sa P5 bilyong buwis na hindi pa nababayaran, P2 bilyon ay mula sa mga bangkong hindi nakapagbayad ng tax sa mga special savings account at foreign currency deposits, P500 milyon mula sa mga insurance company at P1.6 bilyon mula sa mga malalaking kompanya. 
Inaasahan din ng BIR na makakakuha ng P776 milyon mula sa mga maliliit na kompanya na napatunayang hindi rin nakapagbayad ng tamang halaga ng buwis.

