Tagalog News: DOLE 12 nagbabala laban sa illegal recruitment
Manila (16 August) -- Pinaalahanan ng Department of Labor and Employment (DOLE) Regional Office 12 ang publiko na mag-ingat sa mga tao o ahensiyang nangangalap ng trabaho sa abroad. 
Hinihikayat ang publiko na kung maaari, ay isangguni muna sa pinakamalapit na DOLE office o sa pinakamalapit na Public Employment Service Office (PESO) kung ang nangangalap na ahensiya ay nagtataglay ng lisensiya o mayroong special recruitment authority mula sa Philippine Overseas Employment Agency (POEA). 
Nilinaw naman ng DOLE na hindi nagsasagawa ng recruitment activities ang alinmang otorisadong recruitment agencies sa mga barangay o subdivision. 
Kaugnay nito, binabalaan din ang publiko na iwasan ang pagbibigay ng pera kahit sa mga otorisadong recruitment agencies hangga't hindi pa nagkapirmahan ng employment contract. 
Para sa karagdagang impormasyon, maaaring tumungo sa DOLE Regional Office 12 Acepal Building, Mabini Extension, Koronadal City o di kaya'y tumawag sa numerong 228-9967.

