Komentaryo: Tax information drive para sa mga kabataan
by Rose B. Palacio 
Davao City (2 March) -- Binibigyang halaga ngayon ang mga kabataan upang maunawaan nila ng lubusan kung ano ang nagagawa ng buwis sa ating bayan at kung papano ito napapakinabangan ng taongbayan. 
Sinabi ni revenue district officer Jose Eric Furia, na kaugnay sa kampanyang ito, maglulunsad ang Bureau of Internal Revenue ng tinaguriang “Advantages of Super Pinoy” art contest para sa mga high school students, hindi lamang dito sa rehiyon onse kundi sa buong bansa. 
Minarapat ni Finance Secretary Margarito Teves na ilunsad ito para sa mga kabataan upang hubugin ang kanilang isipan tungkol sa kahalagahan ng pagbabayad ng tamang buwis at kung gaano ito kahalaga sa pamahalaan at sa taongbayan, ani RDO Furia. 
Dito sa siyudad ng Davao, ang kurso tungkol sa buwis ay itinuturo na sa mga estudyante, aniya. 
Ang malawakang kampanyang ito ay alinsunod sa pangunahing agenda ni Pangulong Arroyo upang patuloy na maragdagan ang koleksyon ng buwis sa buong bansa na sa dakong huli ay pakikinabangan ng taongbayan, ani Furia. 

Huhulihin mga dayuhang kriminal 
Isang kampanya ngayon ang isinasagawa ng Bureau of Immigration upang mahuli ang mga foreign fugitives o criminal na maaaring nagtatago sa ating bansa. Kaugnay nito, nagbuo ng isang Special Task Force” si BI Commissioner Alipio Fernandez upang maipatupad sa buong bansa ang order ni Pangulong Arroyo sa pagdakip ng foreign fugitives na maaaring makaapekto sa kapayapaan ng bansa. 
Maaaring may link ang mga foreign fugitives na ito sa international terrorists organizations at nararapat lamang na mag-ingat ang ating bansa sa maaaring gawin ng international terrorists tulad ng pagbobomba o pagsira sa ating gobyerno, ani BI control alien officer Benjamin Lao. 
Noon pa man ay ginagawa na ng local na BI ang kampanyang ito at lalo itong palakasin matapos ang ratification ng anti-terrorism bill ng lower House at inaasahang maaprobahan na ni Pangulong Arroyo sa lalong madaling panahon.

