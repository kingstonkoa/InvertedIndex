Tagalog News: National budget magdudulot ng panibagong lakas sa ekonomiya ngayong 2007 – Andaya
Manila (1 February) -- Inihayag ni Budget Secretary Rolando Andaya na magdudulot ng panibagong lakas sa ekonomiya ngayong taon ang 2007 national budget kasabay ng pagpapatayo ng mas maraming pang imprastraktura at pagpapatupad ng iba’ibang serbisyo. 
Binigyang diin ni Andaya na tiwala si Pangulong Gloria Macapagal Arroyo na ang nasabing budget ay makapagbibigay oportunidad sa bansa upang makamit ang pinakamalaking hakbang tungo sa kaunlaran. 
Sa ilalim ng nasabing budget, tumaas ng P75B ang alokasyon sa pagpapatayo ng mga imprastraktura gayundin ang alokasyon sa edukasyon health at services. 
Kaugnay nito, nagpahayag din ng tiwala sina Senate Finance Committee Chairman Franklin Drilon at Press Secretary at presidential Spokesman Ignacio R. Bunye na ang nasabing budget ay hindi lamang magpapabilis at magpapagaan sa operasyon ng pamahalaan ngunit magdudulot din ng malaking pagbabago sa pamumuhay ng bawat Pilipino sa pamamagitan ng pagpapatupad ng infrastructure projects at mga bagong serbisyong panlipunan.

