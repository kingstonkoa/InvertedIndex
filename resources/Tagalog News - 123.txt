Tagalog News: Trabaho sa tulong ng PESO
Calamba City (22 March) -- Sa patuloy na pakikipagugnayan ng Public Employment Service Office (PESO) sa mahigit tatlong daan na malalaking kumpanya na nakabase sa lungsod na ito at sa mga karatig lugar ay nagawang maipasok sa trabaho ang 5,474 na aplikante nitong nakaraang taon sa pamamagitan ng mass hiring at jobs fair na isinasagawa sa ibat-ibang barangay bukod pa sa 2,464 na ipinadala ng PESO sa ilang kumpanya na nangangailangan nito (job applicant referred). 
Napagalaman na edad 18-25 taong gulang ang kinukuha sa trabahong production operator at factory worker na karamihan ay mga babae aliman sa nagtapos ng sekondarya, bokasyonal, dalawang taon sa mataas na paaralan at ilang nagtapos ng kolehiyo. 
Ayon kay Peter C. Capitan, PESO Manager ng lungsod, layunin umano ng kanilang tanggapan na tulungan ang mga aplikante na makapasok sa trabaho at dahil sa marami ang di pumapasa sa mataas na panuntunan ng mga kumpanya ay naging bahagi na sa kanila ang pagbibigay oryentasyon, tips sa mga pagsusulit at interviews para pumasa at magkatrabaho. 
Sa ngayon aniya ay magiging abala sila sa pagsasagawa ng career guidance and employment counselling sa lahat ng pampubliko at ilang pribadong paaralan kung saan ang mga pangunahing trabaho na kakailanganin sa hinaharap na lima hanggang sampung taon base sa datus na ipinalabas ng National Economic and Development Authority ang kanilang pagtutuunan. 
At sa hangad na mapabilis ang serbisyo at paghahatid ng impormasyon hinggil sa trabaho, umaasa ang kanilang tanggapan na mabubuo at maging operasyunal ang Barangay Employment Service Unit na itatalaga sa malalayong barangays sa tulong ng kanilang punong lungsod. 
Napagalaman din na si Capitan ay Pangulo ng PESO Managers sa buong Pilipinas mula pa 2000 hanggang sa ngayon at dahil sa kanyang kontribusyon sa larangan ng trabaho siya ay tumanggap na ng mga pagkilala tulad ng TOP PESO Regional Performer Award, Outstanding PESO Manager in Laguna, Trabahong Sapat Award at marami pang iba. Ngayon ay nominado bilang Outstanding PESO Manager sa buong rehiyon.

