Tagalog News: Palasyo pinuri ang BOI record koleksiyon sa nakaraang taon
Manila (6 February) -- Pinuri ng Malakanyang ang mga kawani ng Bureau of Immigration sa paglaki ng koleksyon na immigration fees sa nakaraang taon na umabot sa P1.468 bilyon. 
Ayon kay Immigration Commissioner Al Fernandez, ang kanilang nalikom sa taong 2006 ay 31 percent ang naging pagtaas nito sa nalikom noong 2005 na P1.22 bilyon. Ito na umano ang pinakamalaking halagang nalikom ng Bureau of Immigration sa loob ng animnapu’t anim (66) na taon sa kasaysayan ng ahensya sa ilalim ng Department of Justice. Mas mataas din umano ng P364 milyon o 33 percent sa kanilang target na P1.104 bilyon para sa nasabing taon. 
Dagdag pa ni Fernandez, lumaki umano ang nalikom ng kanilang ahensya dahil sa patuloy na pagdagsa ng mga dayuhan sa Pilipinas, lalo na ng mga turista. 
Inihayag din ni Press Secretary at Presidential Spokesperson Ignacio Bunye na ito ay katibayan na naging higit na mahusay at marangal na umano ang nasabing ahensiya ng pamahalaan na dating may bahid ng katiwalian. 
Binigyang-diin pa ni Bunye na ang paglaki ng nalilikom na mga buwis ay bunga din ng puspusang kampanya laban sa katiwalian at red tape na nagiging daan ng pagtitiwala at pagsigla ng pamumuhunan sa Pilipinas.

