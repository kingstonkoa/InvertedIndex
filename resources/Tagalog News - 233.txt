Tagalog News: Pambobomba sa Cotabato, walang kaugnayan diumano sa ASEAN Summit
Koronadal, South Cotabato (12 January) -- Inihayag ng pamahalaan na wala diumanong kinalaman sa ginaganap 12th Association of Southeast Asian Nations (ASEAN) summit ang pambobombang nangyari sa katimogang bahagi ng Pilipinas. 
Ayon kay Foreign Affairs Secretary Alberto Romulo, hindi umano maapektuhan ng naturang pambobomba ang ASEAN Summit. Aniya, ang pagsabog na nangyari ay 300 miles ang layo mula sa katimogang bahagi ng lungsod ng Cebu, sa sobrang layo ng pinangyarihan wala umano itong impact sa ASEAN Summit. 
Dagdag pa nito, ang mga pulis at militar na umano ang bahala sa Jemaah Islamiyah at Abu Sayyaf sa kanilang patuloy na military operation laban sa mga terorista sa Mindanao. 
Ayon pa kay ASEAN Summit National Organizing Committee Secretary General Ambassador Marciano Paynor Jr., ang lahat diumano ng venue para sa mga pagpupulong at sa mga lugar na pupuntahan ng mga delegado ay ligtas at walang dapat katakutan.

