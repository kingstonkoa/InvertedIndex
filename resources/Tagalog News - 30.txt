Tagalog News: Trade mission ni Bulakan Gob. Mendoza sa bansang Tsina, tagumpay
Lungsod ng Malolos (30 July) -- Isang bagong kasunduan sa Tsina upang isulong ang agrikultura ang bitbit ni Gobernador Jonjon Mendoza sa kanyang pag-uwi mula sa limang araw na trade mission kamakailan. 
Lumagda sa Memorandum of Understanding (MOU) si Gob. Mendoza kasama si Director Xu Guomin ng lungsod ng Wuxi Bureau of Agriculture and Forestry at Director Xu Pao para sa Fresh Water Fisheries Research Center. 
Ito ang kauna-unahang biyahe ni Mendoza bilang punong lalawigan at nagpahayag siya ng kasiyahan sa magandang ibinunga ng pakikipagpulong ng delegasyon ng Bulacan sa mga opisyal ng Wuxi. 
Layon ng nilagdaang MOU ang maitayo ang magandang relasyon sa pagitan ng dalawang ahensya ng pamahalaan upang makapagbahaginan ito ng mga ideya at impormasyon ukol sa modernong agrikultura at pangisdaan. 
Ayon kay Mendoza, nasasaad din sa MOU ang pagkakaroon ng mga pagsasanay ng mga Bulakenyo fishery technician sa fishery technology na maaaring ganapin sa Wuxi at sa coastal areas sa lalawigan. 
"Itinuturing na isa sa malalakas na industriya sa Bulacan ang pangisdaan kaya kumpiyansa ako na ang kasunduang ito ay magdudulot sa ating mga nasa sektor ng pangisdaan ng karagdagang ani at kita," ani Mendoza. 
Kasama rin ni Mendoza sa kanyang delegasyon sina Gloria Carillo ng Panlalawigang Tanggapan ng Pagsasaka, at sina Bokal Patrocinio Laderas at Ariel Arceo. 
Matatagpuan ang Wuxi sa gitna ng Central Yangtze River Delta sa southeast coast ng China. Isa itong coastal city sa Jiangsu Province na may kabuuang populasyon na 4.3 milyon.

