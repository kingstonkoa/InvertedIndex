Tagalog News: PSC magbibigay ng P8.8M stipend sa mga Pilipinong atleta at coach
Koronadal, South Cotabato (2 January) -- Inihayag ni Philippine Sports Commission Executive Director Cesar Pradas na magbibigay ng P8.8M na allowance ang Philippine Sports Commission (PSC) para sa mga Pilipinong atleta at mga coaches na nagdala ng malaking karangalan sa bansa sa katatapos lamang na Asian Games sa Doha, Qatar. 
Ayon pa kay Pradas, P2.8M ang ibibigay sa may tinatayang 201 national coaches habang P6M naman ang mapupunta sa may halos 800 na mga atleta ng bansa. 
Hinanay naman sa tatlong categoriya ang bawat manlalaro. Ang mga gold-medal winners sa Southeast Asian Games ay mapapabilang sa Class A at makakatanggap ng P8,000. Class B naman ang silver at bronze medallist na makakatanggap ng P6,000 at Class C naman ang mula sa developmental pool na makakatanggap ng P4,000. 
Mayroon namang 120-kabuuang bilang ng Class A athletes habang may umaabot naman sa 400 national player ang napabilang sa developmental pool.

