Tagalog News: Pamahalaan makakahanap ng solusyon sa isyu ng pasahod - Bunye
Koronadal, South Cotabato (16 January) -- Binigyang diin ni Presidential Spokesperson Ignacio Bunye na ang diwa ng iisang hangarin at mabuting samahan alang-alang sa ekonomiya ng bansa ay dapat bigyang pansin ng lahat ng sektor sa buong bansa. 
Naniniwala rin si Bunye, na ang labor at business sector, maging ang mga kinauukulang institusyon ng pamahalaan, ay makakahanap ng tama at maayos na solusyon sa isyu ng suweldo. 
Ayon pa kay Bunye, dapat ibigay sa mga manggagawa ang kaukulang bayad para sa kanila kung kaya't sa ngayon, mayroon tripartite wage boards na tumutugon sa layuning ito. 
Matatag ang pamahalaan sa pagsisikap na tiyaking ang socioeconomic, non-wage benefits ay lubusang naipagkakaloob sa mga manggagawa sa pamamagitan ng stable na halaga ng mga pangunahing bilihin at pinag-ibayong serbisyong panlipunan. 
Malaki na rin ang nagagawa ng pamahalaan para labanan ang kahirapan at ang labor at business sector ay kapwa gumaganap ng mahalagang papel sa labang ito sa pamamagitan ng pananatili ng pagkakasundo at pagpapatuloy ng produksiyon.

