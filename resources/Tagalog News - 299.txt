Tagalog News: P50-B proyekto para sa Mindanao Super Region
Koronadal City (21 November) -- Mahigit P50 bilyong proyektong imprastruktura at pang-agrikultura ang nakahandang ipatupad sa Mindanao, pahayag ni Secretary Jesus Dureza. 
Ayon pa kay Presidential Adviser on the Peace Process Sec. Dureza, ang mga nasabing proyekto sa ilalim ng programang Mindanao Super Region ay inaasahang matatapos sa taong 2010. Ang pondong gagastusin bawat taon na tinatayang mula P12 billion hanggang P15 bilyon para sa mga nasabing proyekto ay manggagaling sa mga foreign lending institutions gaya ng World Bank, Asian Development Bank, Islamic Development Bank, ang pamahalaan ng Saudi Arabia at mula sa national government, kabilang na rin ang manggagaling sa Overseas Development Assistance (ODA). 
Sa harap ng mga Mindanao executives, inihayag ni Dureza na mayroong sapat na pondo ang national government upang ipatupad ang mga existing projects dahil na rin sa ating pinalakas na fiscal position gawa ng tulong ng koleksiyon sa VAT at iba pang strong economic policies ni Pangulong Arroyo. 
Matatandaang sa mga nakalipas na taon, hindi naipapatupad ang mga big-ticket-ODA projects dahil sa 20% counterpart fund na nahihirapang ibigay ng national government. 
Kabilang sa mga proyekto para sa Mindanao Super Region ay mga road networks, airports at seaports at iba pang agriculture-related infrastructure na inaasahang tutulong sa pagsulong ng Mindanao bilang Food Basket.

