Tagalog News: Turn-over ng P3.8-M Diversion Dam, ginanap
Koronadal, South Cotabato (20 July) -- Isa na namang Diversion Dam Project na nagkakahalaga ng mahigit P3.8 M ang iginawad sa Kinayao-Busok Irrigators Association o KIBIA ng bayan ng Bagumbayan, Sultan Kudarat, kamakailan na ginanap sa Barangay Kinayao, Bagumbayan. 
Ayon kay Department of Agriculture (DA) 12 Regional Executive Director Abusama Alid, ang naturang proyekto ay isang grant kaya't hinihikayat niya ang mga beneficiaries nito na pangalagaan at ingatan ito. Sinasakop ng dam na ito ang Barangay Kinayao at Busok na may beneficiaries na 51 households at makapag patubig ng 120 hektarya sa panahon ng wet season at 83 hectares sa panahon ng tag-init. 
Ang turn-over ceremony ay pinangunahan ni DA Assistant Secretary for Admin and Finance Clayton Olalia. Ayon sa kanya, ang patubig ay mahalaga kung kaya't isa ito sa pinagtutuunan na maisakatuparan ng pamahalaang nasyunal at maserbisyohan ang mga magsasakang nangangailangan ng patubig. Simula lamang ito aniya at may biyaya pang darating mula sa DA dagdag pa ni Asec. Olalia. 
Ang proyektong ito ay sa ilalim ng Rebilitation project for Irrigation ng DA. 
Kabilang din sa bumisita sa naturang diversion dam si Sultan Kudarat Governor Suharto "Teng" Mangudadatu at ang turn-over ay sinaksihan nina Bagumbayan Mayor Bernardita Bito-onon, DA Asst. Director Mustapha Ismael, Sultan Kudarat Provincial Agriculturist Nestor Casador, Bagumbayan Municipal Agriculturist Bernardo Fermocil,,mga opisyal at miyembro ng KIBIA, Barangay Officials, mga kinatawan mula sa DA-12 at provincial government ng Sultan Kudarat. Bahagi rin ng programa ang Oath Taking ng mga bagong officials ng KIBIA.

