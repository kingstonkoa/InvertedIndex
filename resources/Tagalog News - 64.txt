Tagalog News: Pilipinas tahimik at payapa ang industriya, ani DOLE
Manila (20 June) -- Inihayag ng Department of Labor and Employment (DOLE) na ang Pilipinas ay kasalukuyang mayroong tahimik at payapang industriya kasunod ng pagbaba ng naitalang strike sa loob ng apat na buwan ngayong taon. 
Binigyang diin ng National Conciliation and Mediation Board (NCMD) sa ulat nito kay Acting Labor and Employment Secretary Danilo P. Cruz na walang naganap na strike sa ating bansa mula sa buwan ng Pebrero hanggang Mayo ngayong taon. 
Ayon naman kay Secretary Cruz, ito ang kauna-unahang pagkakataon na walang strike o lockout sa loob ng apat na buwan kung kaya’t bumaba ng walumpu’t-walong porsyento ang bilang ng strike kumpara sa naitalang strike sa kaparehong buwan nito noong nakaraang taon. 
Dagdag pa ni Cruz, ang bilang ng mga manggagawang sangkot sa mga strike o lockout ngayong taon ay mas mababa kung saan 21,414 ang mga apektadong manggagawa nito kumpara sa 27, 843 na naitala noong nakaraang taon. 

