Tagalog News: Mga OFW sa Cotabato nagprotesta
Koronadal, South Cotabato (17 January) -- Mahigpit na tinutulan ng ilang daang OFW sa lungsod ang mga bagong patakaran ng Philippine Overseas Employment Administration (POEA) gayundin ang kahilingan ng gobyerno ng Pilipinas na itaas ang sahod ng mga OFW sa 400 dollars mula 200 dollars. 
Sa kanilang isinasagawang protesta kahapon, ipinahayag ni Elena Tayo, Pangulo ng samahan ng mga OFW sa lungsod na naninindigan sila upang tutulan ang mga nasabing bagong polisiya tulad ng pagtaas ng mga binabayarang fees na ayon sa kanila ay lalong nagpapahirap sa maraming maralitang Pilipino. 
Kanilang hiniling sa pamahalaan na huwag ituloy ang kahilingang itaas ang sahod ng mga OFW na ayon sa kanila ay magiging daan upang tanggihan ang Filipino OFW ng foreign employers. 
Mas nanaisin diumano nila ang 200 dollars na sahod kesa mawalan ng oportunidad na makapagtrabaho at kumita sa ibang bansa para umunlad ang kanilang kabuhayan.

