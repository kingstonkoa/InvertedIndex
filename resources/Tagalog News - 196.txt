Tagalog News: Pagbibigay ng mga trabaho sa mga Pilipino matutupad na-PGMA
Koronadal, South Cotabato (31 January) -- Inihayag ni Pangulong Gloria Macapagal-Arroyo na matutupad na ng pamahalaan ang pangarap na mabigyan ng magandang trabaho at mataas na suweldo ang mga Pilipino ngayong natuklasan ng mga negosyante sa daigdig ang kakayahan ng Pilipinas na maging maunlad na bansa sa hinaharap. 
Ito ayon kay Pangulong Arroyo, pagkatapos kilalanin ng chairmen at mga executive officer ng 1,000 pangunahing korporasyon sa daigdig ang talino at kakayahan ng administrasyon ng pangulo na gawing maunlad ang bansang Pilipinas nang magtungo siya sa Davos, Switzerland para sa World Economic Forum. 
Umuwi ang Pangulo mula sa Davos na dala ang mga magagandang balita para sa mga Pilipino, lalo na ang balak ng mga malalaking negosyante sa daigdig na pamumuhunan dito ating bansa. 
Binigyang-diin din ng Pangulo na sa ibayong pagtitiwala umano ay may kaakibat na mga puhunan sa pagtupad ng mga pangarap na makalikha ng milyun-milyong trabaho na maibahagi rin sa bawa't Pilipino ang naging bunga ng kaunlaran.

