Tagalog News: Kilalang negosyante kumbinsido sa Super Regions Program ni PGMA
Manila (30 July) -- Nagpahayag ng paniniwalang maisakatuparan ni Pangulong Gloria Macapagal-Arroyo ang iba’t-ibang infrastructure projects na nakapaloob sa Super Regions program ng Arroyo Administration ang isang local na mangangalakal. 
Buong tiwalang ipinahayag ni Oscar Tan Abing, Presidente ng Cotabato City Grocers Association na malaki ang maitulong sa lalong paglago ng ekonomiya ng bansa ng mga infra projects kabilang ang road network projects na binanggit ni Pangulong Gloria Macapagal-Arroyo sa kanyang State-of-the-Nation Address kamakailan. 
Ayon kay Tan Abing, inaabangan ng marami laluna ng mga negosyante ang pagsakatuparan ng road network projects na mag-uugnay sa iba’t-ibang lugar sa Mindanao upang dumami ang mga investment at negosyante na tiyak na makapagigay ng maraming trabaho sa mga mamamayan. 
Ayon sa kanya, nakikita niyang tapat at determinado si Pangulong Gloria Macpagal-Arroyo na matupad ang kanyang programa para sa paglago ng ekonomiya at kaunlaran ng bansa sabay panawagan ng suporta at kooperasyon ng iba’t-ibang sektor. 

