Tagalog News: Kampanya laban sa smugglers at tax evaders pinag-iibayo ng pamahalaan
Manila (5 July) -- Pina-iibayo ng administrasyong Arroyo ang kampanya laban sa mga smugglers at tax evaders upang mabawi ang tinatayang P53 B na kulang sa buwis sa unang anim na buwan ng taong kasalukuyan. 
Sa nabanggit na shortfall, P40 B dito ang mula sa Bureau of Internal Revenue (BIR) at P13 B naman ang mula sa Bureau of Customs (BoC). 
Ayon kay Finance Secretary Margarito Teves, nananatili pa rin sa P730 B ang annual target sa buwis ng BIR at P228 B naman ang target ng BoC. 
Sa kabila ng kakulangan, siniguro ni Teves na hindi mababawasan ang pondong inilaan ng pamahalaan para sa pagpapatupad ng mga serbisyo nito lalo na sa imprastraktura at mga serbisyong panlipunan. 
Kasalukuyan, ang BIR at BoC ay gumagawa na ng mga konkretong hakbang lalo na upang tugunan ang nangyaring shortfall at lalo pang mapabuti ang revenue performance ng ating bansa.

