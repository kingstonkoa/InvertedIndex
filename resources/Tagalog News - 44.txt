Tagalog News: Turismo at kalakal sa Pilipinas inaasahang aangat - Bunye
Manila (12 July) -- Inihayag ni Press Secretary at Presidential Spokesman Ignacio R. Bunye na sa pamamagitan ng implementasyon ng Republic Act (R.A) No. 9372 o mas kilala sa tawag na Human Security Act ng taong 2007 inaasahang aangat ang turismo at kalakalan sa ating bansa. 
Dagdag pa ni Bunye ang implementasyon ng nasabing batas ay magbibigay ng kapayapaan sa bansa kuntra terorismo na siyang nagiging balakid sa pag-unlad ng ekonomiya ng mga probinsiya. 
Anito ang terorismo umano ang nagiging balakid sa mga namumuhunan, turista at iba pang dayuhang bisita na nais mamuhunan sa bansa. Bukod dito, marami narin umanong buhay at ari-arian ang nasira at nawala kung kaya’t naglabas ang pamahalaan ng panibagong batas na siyang pupuksa sa terorismo. 
Nanawagan naman si Bunye sa publiko na sa halip na batikusin ang gobyerno sa pagpapalabas ng bagong batas na ito, mas makabubuti umanong makipagtulungan nalang ang mga ito sa pagpuksa ng terorismo.
