Tagalog News: Dagdag na combat pay ng mga sundalo ipinag-utos ni PGMA
Koronadal City (30 August) -- Bilang pagkilala sa kabayanihan ng mga sundalong nakikidigma laban sa terorismo, ipinag-utos na ni Pangulong Gloria Macapagal-Arroyo ang dagdag na P150 kada araw sa combat pay para sa mga sundalo ng Philippine Army at Philippine Marines na nasa actual combat operations lalo na yaong sumasabak sa giyera laban sa mga bandidong Abu Sayyaf Group (ASG) sa Sulu at Basilan. 
Inatasan na ng Pangulo si AFP Chief of Staff Hermogenes Esperon na maglabas ng mga guidelines para sa increase habang si Budget Secretary Rolando Andaya Jr. ay inatasan din na maglaan ng P145 milyon kada taon para sa nasabing additional pay. 
Kaugnay pa rin dito, iniutos din ng Pangulo ang pagbili ng karagdagang 3,000 helmets at armored vests na hahatiiin sa mga Marines at Army na nasa actual combat sa Mindanao. 
Binigyang-diin din ng Pangulo na malaking bahagi ng economic gains ng bansa ang gagamitin para sa AFP modernization at pagsasa-ayos ng fighting conditions ng mga kasundaluhan ng pamahalaan. 
Nauna na ring ipinag-utos ng Pangulo kay Defense Secertary Gilbert Teodoro na pag-aralang mabuti ang pagtaas ng combat pay ng mga sundalo na kasama sa opensiba at bibigyan ng education plan ang kanilang mga anak. 
Sa kasalukuyan ang hazard pay ng mga sundalo ay P120 at P240 naman ang combat pay sa mga war zone areas.

