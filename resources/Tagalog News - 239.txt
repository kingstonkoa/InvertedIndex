Tagalog News: 12th ASEAN Summit, "moment of pride for all Filipinos" - PGMA
Koronadal, South Cotabato (9 January) -- Itinuturing ni Pangulong Gloria Macapagal Arroyo ang pag-host ng Pilipinas sa 12th Association of Southeast Asian Nations (ASEAN) Summit sa Cebu sa Enero 10-15 na isang "moment of pride for all Filipinos". 
Ito ay inihayag ng Pangulo sa Joint DND-AFP New Year's Call 2007 kung saan ayon pa sa kanya, kilala ang mga Pilipino sa buong mundo sa kanilang kagalingan at ang ASEAN Summit ay isa namang pagkakataon para sa kanila na ipakita ang kanilang kahusayan. 
Pag-uusapan ng mga ASEAN leaders at ng kanilang mga dialogue partners sa nasabing Summit ang tungkol sa regional trade, seguridad at iba pang major issues na makakatulong sa kani-kanilang bansa. 
Inaasahan rin ng Pangulo na ang mga lalagdaang kasunduan sa Summit ay maging tanda ng katatagan, kooperasyon, at pagsisikap ng mga tao na abutin ang kanilang mga pangarap para sa mabilis na pag-angat ng ekonomiya sa buong mundo.

