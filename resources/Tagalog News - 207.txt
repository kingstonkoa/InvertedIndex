Tagalog News: Maraming benepisyo sa RP ang dala ng 12th ASEAN Summit - Bunye
Manila (22 January) -- Inihayag ni Presidential Spokesperson Ignacio Bunye na marami ang naging pakinabang ng Pilipinas sa iba't-ibang kasunduang nilagdaan ng mga lider ng 10 bansang kasapi ng Association of Southeast Asian Nations (ASEAN) sa katatapos na 12th Summit sa Cebu. 
Sinabi ni Bunye na naipakita ng Pilipinas ang magandang katangian ng bansa sa panahong umuunlad ang ekonomiya, natatalo ang mga terorista at ang bansa ay kaisa ng mga kilusang pandaigdig. 
Binanggit ni Bunye na pinapurihan ng Pangulong Gloria Macapagal-Arroyo ang mga positibong pananaw at pagbati sa mga lider ng ASEAN sa maiinam na talakayang may kinalaman sa modelo ng kapayapaan ng Pilipinas sa Mindanao. 
Dagdag pa ni Bunye na tutularan ng mga bansang ASEAN ang modelong ito para sa kapayapaan para sa kapakanan ng buong bansa lalo na ng kaunlarang pangkabuhayan at pagtutulungan para sa kabutihan ng lahat. 
Sinabi pa ni Bunye na ang ASEAN Summit ay naging magandang pagkakataon para sa Pilipinas upang maipakitang "competitive location" ang bansa para sa mga kompanyang multinational at local na nagnanais palawakin pa ng negosyo sa Asia-Pacific region. 
Ayon pa kay Bunye, maraming mapaglalagyan ng puhunan sa bansa ang mga imbestor na dayuhan tulad sa pagmimina, imprastrakturang pangkaunlaran, pagsasaka, pangingisda at maging sa pabahay.

