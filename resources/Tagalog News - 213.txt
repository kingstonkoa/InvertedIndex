Tagalog News: Taong 2007 "boom year" para sa ekonomiya: GMA
Koronadal City (18 January) -- Pagkatapos ng matagumpay na 12th ASEAN Leaders Summit dito sa ating bansa, ipinahayag ni Pangulong Gloria Macapagal-Arroyo sa pulong ng mga financial executives na magiging "boom year" para sa ekonomiya ng bansa ang taong 2007. 
Ang paniwalang ito ng Pangulo ay dala ng tiwalang ipinakita ng mga ASEAN leaders at ng napipintong pagbubukas ng Asean economic markets base sa napagkasunduang pagpapalakas ng economic integration sa buong Asian region sa taong 2015. 
Kaugnay nito, ipinangako ng Pangulong Arroyo ang pagpapatuloy ng investment sa infrastructure development, lalo na sa power sector na inaasahang makakatutulong sa pagpapalago pa ng ating ekonomiya. 
Ipinahayag rin ng Pangulo na pagtutuunan ng pansin ng pamahalaan ngayong taon ang pagpapalakas ng burukrasya upang makapagbigay ito ng mabuting serbisyo sa bawat mamamayang Pilipino. 

