Tagalog News: Handa na ang lahat para sa 12th ASEAN Summit - Malakanyang
Koronadal, South Cotabato (8 January) -- Inihayag ng Malakanyang na handa na ang lahat para sa 12th Association of Southeast Asian Nations (ASEAN) Summit sa Cebu City sa darating na Enero 11-15, 2007. 
Ayon kay Executive Secretary Eduardo Ermita, ang lahat ng aspeto para sa nalalapit na Summit ay nakahanda na mula sa security matters hanggang weather conditions kung saan ito ay napag-usapan na sa katatapos na National Security Council (NSC) cabinet meeting noong Martes. 
Inihayag rin ni Ermita na siniguro na ng Philippine National Police (PNP), Armed Forces of the Philippines (AFP) at Anti-Terrorism Task Force (ATTF) ang kaligtasan ng mga leaders ng mga bansang kalahok, mga miyembro ng iba't ibang delegasyon at Philippine visitors. 
Binigyang diin pa ni Ermita na ang banta ng terorismo ay palaging nandiyan, may Summit man o wala ngunit siniguro ng mga ahensiya ng gobyerno tulad ng PNP, AFP at ATTF na lalabanan nila ang anumang banta na maaaring maging hadlang sa nasabing Summit.

