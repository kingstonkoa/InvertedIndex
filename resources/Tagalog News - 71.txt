Tagalog News: Kampanya sa illegal fishing paiigtingin sa pagdating ng makabagong patrol boats
Sorsogon Province (June 4) -- Anumang araw mula ngayon ay maaari nang dumating ang mga modernong patrol boats na may kasamang state-of-the-art na radio sets at iba pang mga kagamitan na siyang gagamitin upang mas lalo pang mapaigting ang kampanya laban sa mga illegal fishers dito sa lalawigan ng Sorsogon. 
Ang 45-foot long reinforced plastic banca type hull ay mayroong katig, deck at foam-filled buoyancy compartments, inboard marine diesel engine at may exhaust turbo charger na may kapasidad na 80-horse-power. 
Mayroon din itong onboard Geographical/Global Positioning System (GPS), hi-powered marine binocular at kumpletong set ng Safety of Life at Sea (Solas) equipment tulad ng life-vest tubes, life-vest rings, angkla, fire extinguisher, mooring line, search light at iba pang mga kagamitan. 
Una na rito ay ibinigay na sa Fishery Law Enforcement Groups ng apat na munisipyo ditto sa probinsya ng Sorsogon ang labindalawang units ng Kenwood TK 868 mobile radio sets na ikakabit sa mga patrol boats. 
Ayon kay Bureau of Fisheries and Aquatic Resources Chief Serafin Lacdang, ang naturang modernong mga kagamitan ay makatutulong ng malaki sa mga kinauukulan upang maiwasan at tuluyang masugpo ang illegal na pangingisda at gawaing-dagat ng mga masasamang elemento sa karagatan ng Sorsogon. 
Matatandaang nitong mga nakalipas na taon, maraming mga bantay-dagat ang nagrereklamo at nalulusutan ng mga illegal na mangingisda sapagkat ayon sa kanila ay nahihirapan silang mahuli ito dahil sa kakulangan nila ng mga kagamitan. 
Sinabi ni Lacdang na sa pagdating ng naturang mga kagamitan, inaasahang maibibigay ang maganda at angkop na serbisyo ng mga bantay-dagat partikular yaong nakatalagang magpatrolya sa Sorsogon Bay. 
Matatandaang sinabi ni BFAR Bicol Regional Director Jaime De la Vega na kasama sa first batch na nabigyan na ng pitong patrol boats ay ang mga local government units ng Pasacao, Ragay, Minalabac, San Fernando, Caramoan at San Jose sa lalawigan ng Camarines Sur at tig-isa naman sa Tabaco City at Albay. 
Sa Sorsogon aniya, ay mabibiyayaan naman ang lokal na pamahalaang bayan ng Casiguran, Juban, Magallanes at Sorsogon City na nakasama sa second batch pati na ang local government units ng Lagonoy, Presentacion, Cabusao, Tinambac sa Camarines Sur at ang Tiwi sa Albay. 
Ang pamimigay na ito ng mga patrol boats sa mga kostal na munisipyo sa buong rehiyon ng Bicol ay bahagi ng BFAR’s Fisheries Resource Management Project. 

