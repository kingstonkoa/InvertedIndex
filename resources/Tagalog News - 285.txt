Tagalog News: Matatag na industriya ng turismo daan para sa pagiging economic superpower ng bansa
by MM Galdones 
Koronadal, South Cotabato (28 November) -- Sa 2nd Tribuna Espana-Filipinas (Philippines-Spain Tribune) Forum kamakailan, inihayag ni Pangulong Gloria Macapagal Arroyo na mas mapapabilis ang pag-angat ng bansa sa pamamagitan pagsunod sa tagumpay na nakamit ng bansang Espana lalo na sa industriya ng turismo. 
Ayon kay Pangulong Arroyo, ang bansang Espana ay matatag sa larangan ng turismo na nagpapalakas din ng ekonomiya nito. Kaugnay nito, hinikayat ng Pangulo ang mga pinuno ng mga lokal na pamahalaan na paunlarin ang mga tourist destination sa kani-kanilang lugar. 
Ito rin ang naging batayan ng Pangulo upang lalo pang paigtingin ang pagsasatupad ng programang Super Regions ng bansa. 
Ayon pa rin kay Pangulong Arroyo, ang super regions na binubuo ng mga probinsiya ng Bohol, Visayas, Palawan, Romblon, at ang northern islands ng Camiguin at Siargao ay perpektong tourist destination dahil sa magagandang tanawin sa mga nasabing lugar. 
Dagdag pa nito, na ang programang Super Regions ay tumatahak na sa tamang landas para sa pag-angat ng ekonomiya ng Pilipinas.

