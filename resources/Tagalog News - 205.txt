Tagalog News: Labor Dep't pinulong ang regional boards upang pag-aaralan ang pag-taas ng sahod 
Manila (22 January) -- Pinulong kamakailan ng labor department ang labing-pitong regional tripartite wages and productivity boards upang pag-aaralan ang maaring pagtaas sa sahod ngayong taon, bilang aksyon din umano sa isinusulong na pagpasa sa bill na magtataas ng P125 across-the-board sa sahod ng mga manggagawa. 
Ayon kay Romeo Lagman, Labor Undersecretary ng Social Protection and Legislative affairs, ini-utos na umano ni Labor Secretary Arturo Brion sa regional wage boards ang pag-aralan ang maging epekto at bunga ng P125 legislated wage hike kung ito ay aaprubahan ng Kongreso at ang posibleng maaring maibigay na pagtaas sa sahod kung sakaling ito ay hindi maa-aprubahan. 
Ito din umano ang tamang panahon at angkop upang pagpasiyahan ng wage boards kung ang panibagong pagtaas sa sahod ay maari bang ipatupad sa taong ito. 
Binigyan naman ng isang linggong palugit ang wage boards upang makapagsumiti ng kanilang report hinggil sa maging epekto ng naturang P125 na pagtaas sa sahod at ito ay isusumiti sa Senado.

