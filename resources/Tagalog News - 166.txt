Tagalog News: 24 na Filipino seamen, nagpasalamat kay PGMA
Manila (20 February) -- Pinasalamatan si Pangulong Gloria Macapagal-Arroyo ng 24 na Filipino seamen na pinalaya pagkaraan ng halos isang buwang pagbihag sa oil-rich Niger Delta, Nigeria. Sa tulong ng pamahalaan ligtas silang nakauwi dito sa ating bansa. 
Ang mga seamen ay dumating bandang alas 6:40 ng hapon noong Sabado sa Ninoy Aquino International Airport (NAIA) mula sa Nigeria via Hong Kong at tumuloy sa Malakanyang para personal na magpasalamat sa Pangulo. 
Ang Pangulo, kasama si Foreign Affairs Secretary Alberto Romulo ay naghandog ng hapunan para sa 24 na seamen kasama ang kanilang mga pamilya, kaibigan at kamag-anak sa Heroes Hall ng Malakanyang. 
Pinasalamatan ng Pangulo si Nigerian President Olusegun Obasanjo sa tulong para makalaya ang mga Pilipino. 
Pinuri rin ng Pangulo ang mga diplomats na naging katuwang para mabilis na makalaya ang 24 na seamen, lalo na kay Undersecretary Esteban Conejos, Jr. at Special Envoy sa Middle East Roy Cimatu. 
Ang 24 ay dinukot ng sandatahang Nigerian noong Enero 20 at nakalaya lamang noong Pebrero 13 nang walang kapalit na ransom.

