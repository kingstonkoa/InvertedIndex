Tagalog News: LGU trade fair idaraos sa Baragatan Festival 2007
Palawan (20 June) -- Matutunghayang muli ang iba’t-ibang produkto ng Palawan mula sa dalawampu’t tatlong (23) munisipyo ng lalawigan sa walong araw na LGU Trade Fair sa Baragatan Festival ngayong taon na magsisimula sa Hunyo 23 at gaganapin ito sa Provincial Capitol Complex. 
Ang LGU Trade Fair ay isa sa mga taunang aktibidad na isinasagawa tuwing Baragatan Festival, kung saan makikita at mabibili dito ang iba’t-ibang produktong pang-agrikultura ng mga munisipyo tulad ng daing, tuyo, bagoong, sardinas, bigas, mga prutas at gulay, bandi, buti-buti, at mga lokal na hnadicraft tulad ng rattan baskets, bags, banig at marami pang iba. 
Malaki ang tulong na ibinibigay ng LGU Trade Fair ng Baragatan Festival sa mga lokal na mangangalakal dahil na rin sa marketing linkages na kanilang nakukuha mula sa ibang mangangalakal ayon kay Provincial Agriculturist Dr. Nelson Salvador na siyang punong-abala ng nasabing aktibidad. 
Hindi lamang matutunghayan ang mga lokal na produkto sa LGU Trade Fair, may pagkakataon ding magwagi ng papremyo ang mga LGU na lalahok dito. Magkakaroon ng Best Booth Competition para sa kategorya ng mainland at islang municipalities, kung saan ang magwawagi ng unang gantimpala ay tatanggap ng tig-P15,000; P10,000 para sa ikalawang gantimpala at P5,000 para sa ikatlong gantimpala. Tatlong libong piso naman ang consolation prize para sa mga hindi magwawagi. 
Magkakaroon din ng special award para sa makapagdadala ng pinakamalaking lamang-ugat (rootcrop), pinakamalaking prutas at pinakamalaking gulay. May gantimpala din ang best booth at most organized booth. Tatanggap ng tig-P3,000 ang mga magwawagi sa special award. 

