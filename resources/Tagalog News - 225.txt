Tagalog News: ASEAN tumatahak na sa mas malakas na 'Regional Security'
Koronadal, South Cotabato (16 January) -- Matapos pagtibayin noong Sabado ang Convention on Counter-Terrorism, inihayag ni Pangulong Gloria Macapagal-Arroyo, pangulo ng 12th ASEAN Summit na malapit nang matupad ng Timog Silangang Asya ang ASEAN Security Community (ASC). 
Sa pagpupulong ng First ASEAN Defense Ministers at ang ASEAN-China Joint Working Group para ipatupad ang Declaration on the Conduct of Parties sa Timog Karagatang Tsina, sinabi ni Pangulong Arroyo na binigyang pansin ng 10 lider bansang kasapi ng ASEAN ang patuloy na pagsasagawa ng Vientiane Action Program at ang ASC Plan of Action. 
Binigyang diin pa ng Pangulo na nilagdaan nila ang ASEAN Convention on Counter-Terrorism para mapag-ibayo ang kakayahan ng rehiyon na harapin ang terorismo sa lahat ng anyo at manipestasyon. 
Ang ASC ay isa sa tatlong haligi ng ASEAN Community na binabalangkas para sa rehiyon. Ang dalawa pang iba ay ang ukol sa ekonomiya at sosyo-kultural. 

