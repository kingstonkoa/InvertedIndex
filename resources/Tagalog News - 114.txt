Tagalog News: PGMA pinangunahan ang exportation ng mangga sa US
Manila (29 March) -- Pinangunahan ni Pangulong Gloria Macapagal-Arroyo ang seremonya ng exportation ng manggang Pilipino na ani sa labas ng pulo ng Guimaras. Ito ay ipapadala sa Guam at Hawaii ng Estados Unidos. 
Noong December 18, pinahintulutan ng US Federal Register ang Pilipinas na makapagpadala ng mangga na ani sa lahat ng dako ng bansa maliban sa Palawan sa Hawaii at Guam bukod sa mga inaani sa Guimaras na matagal ng pinapahintulutan ng Estados Unidos. 
Ayon kay Department of Agriculture o (DA) Secretary Arthur Yap, malaking bahagi ng merkado ng mangga sa Amerika ang makukuha ng Pilipinas. 
Para sa taong ito, inaasahang aabot sa 250 hanggang 300 MT ng sariwang manggang Pilipino ang mailuluwas sa Estados Unidos lamang. Inaani ito sa mahigit na 11,000 ektaryang manggahan sa Pilipinas. 
Ang industriya ng mangga sa Pilipinas ay nagkaka-aambag umano ng P14.9 bilyon sa isang taon sa sektor ng pagsasaka. Ang mangga ng Pilipinas ay pangatlo sa pinakamahalagang prutas ng bansa. Ang una ay saging at pangalawa ang pinya. 

