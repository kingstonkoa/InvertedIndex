Tagalog News: Pagpapakita ng husay at kakayahan sa kampanya, hamon ng Malakanyang
Manila (20 February) -- Hiniling ng Malakanyang sa lahat ng kandidatong senador, administrasyon at oposisyon man, na gamitin ang kampanya sa pagpapakita ng kanilang husay at kakayahang maging mabuting halal ng bayan upang mahikayat ang taong bayan na maging kabahagi tungo sa positibong pagbabago. 
Ayon naman kay Press Secretary Ignacio Bunye na nasa kamay ng mga kandidato kung paano mabago ang negatibong kaisipan ng taong bayan sa halalan. 
Sinabi ni Bunye na dapat bigyang inspirasyon ang taong bayan at hikayatin ang mga ito upang magkaroon ng makabuluhang pagbabago ang bansa. 
Binigyang diin din ni Bunye na dapat ipakita ng mga kandidato sa halalan sa Mayo 14 ang tunay nilang agenda kung paano mapa-angat ang buhay ng mga Pilipino at wakasan na ang maruming pulitika at old-style politicking. 
Tiniyak ni Bunye na ang mga kandidato ng administrasyon sa ilalim ng Team Unity ay may malinaw na agenda at platapormang handang tumulong sa sambayanang Pilipino at handang himukin ang taong bayan para lumahok sa positibong pagbabago tungo sa kaunlaran ng bansa. 

