Tagalog News: Trabahong may mataas na suweldo para sa mga Pilipino: PGMA
Manila (12 February) -- Inihayag ng Pangulong Gloria Macapagal-Arroyo ang hangarin ng administrasyon na lumikha ng mga trabaho na higit na malaki ang suweldo sa lahat ng panig ng bansa bago magtapos ang kanyang termino sa taong 2010 upang huwag nang pumunta pa sa ibang bansa ang mga Pilipino para kumita nang malaki. 
Sa 2007 International Quest for Miss Laoag City Pamulinawen sa Centennial Arena, sinabi ng pangulo na gusto niyang ang pagtatrabaho sa ibang bansa ay sa paraang kung gusto lamang nito at hindi dahil ito lamang ang angkop sa lahat ng Pilipino. 
Ipinaliwanag ng Pangulo na ibig niyang lumikha ng trabahong malaki ang suweldo sa Ilocos Norte upang hindi na mangibang bansa ang mga Pilipino para kumita lamang nang malaki. 
Pinuri rin ng Pangulo ang pagsisikap ng Ilocos Norte na makapagtayo ng retirement homes para sa mga Ilokanong Balikbayan upang dito na mamalagi ang mga may edad kung saan makatatagpo ng pinakamahuhusay na nursing care sa sarili nilang mga bayan sa halip mamalagi sa mga malaki ang bayad na nursing homes sa Estados Unidos. 
Binanggit din ng Pangulo na naglaan ang pamahalaan ng P22 bilyon para sa serbisyong panlipunan na gaya ng health, highways, iba pang infrastructure projects at paglikha ng trabaho. (anp/PIA 12) 

