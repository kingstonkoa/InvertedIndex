Tagalog News: 4 na kompanya ng langis bubuo ng isang biodiesel plant
Koronadal, South Cotabato (17 January) -- Inihayag ng Flying V, Eastern Petroleum Corporation, Seaoil Philippines at ng Unioil, mga kilalang kompanya ng langis, ang pagpapatayo ng isang biodiesel plant sa Coronon, Davao. Ito'y matapos na nilagdaan ni Pangulong Gloria Macapagal Arroyo ang Biofuels Act of 2006 na magbibigay mandato sa paghalo ng biodiesel sa gasolina. 
Ayon kay Flying V Spokesman Macky Lopez, ang Mindanao umano ay nakapagbibigay ng 58% ng 1.7 B litrong coco oil sa loob ng isang taon, pinakamalaking bahagi sa tatlong isla sa Pilipinas. Kung kaya't hindi mahirap ang supply ng raw materials na kakailanganin sa pagproduce ng methyl-ester, produktong langis na ginagamit bilang alternative fuel. 
Ang nasabing planta ay pangangasiwaan din ng Bioenergy8 Corporation, kompanyang pagmamay-ari ng Flying V at ng Enerfuse Holdings, Incorporated, na pagmamay-ari din ng tatlong kompanya na kabilang sa Coronon plant project. Ang iba pang shareholders nito ang coconut producer na Golden Asian Oil, Mt. Holly Coco Industrial Corporation at iba pang local at international oil companies. 
Ayon sa energy department ang paggamit ng 1% na biodiesel at 5% bioethanol ngayong taon ang tutulong upang makapagtipid ang bansa ng $167M kada taon. Dagdag ni Lopez, ang nasabing biodiesel plant ay tutulong sa pamahalaan upang maabot ang layunin sa energy independence sa hindi mahabang panahon.

