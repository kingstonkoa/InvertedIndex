Tagalog News: World's largest mining firm mag-invest ng $1-B sa Pilipinas
Manila (28 February) -- Inihayag ni Environment and Natural Resources Secretary Angelo T. Reyes na inaasahang mamumuhunan ng 1 billion dollar ang BHP Billiton, isa sa pinalamalaking mining company sa buong mundo sa pamamagitan ng pagpapatayo ng sariling nilang nickel processing plant dito sa Pilipinas. 
Ayon kay Reyes tumungo ang BHP Billiton executives sa ating bansa upang bisitahin ang kanilang hallmark Nickel Project sa Pujada Peninsula sa Davao Oriental, isa sa mga posibleng maging nickel prospect dito sa ating bansa. 
Dagdag pa ni Reyes na sa pamamagitan ng naturang hallmark project kinumpirma na rin ng kompanya ang kanilang pangakong mamumuhunan sa Pilipinas. 
Maganda umano ang development ng naturang proyekto kung kaya't nahikayat silang magpapatayo ng sariling nickel processing plant sa ating bansa. 
Binigyang diin din ni Reyes na kung ang naturang nickel processing plant ay ma-isulong, magdudulot umano ito ng karagdagang 1 billion dollar sa investment at tataas din ang value ng nickel resources ng Pilipinas.

