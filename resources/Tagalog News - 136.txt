Komentaryo: Aangat ang ekonomiya sa 2010 - Teves
by Rose B. Palacio 
Davao City (7 March) -- Hindi malayong matatamo ng bansa ang tuluyang pag-angat ng ekonomiya sa pagsapit ng taong 2010, ayon kay Finance Secretary Gary Teves sa kanyang talumpati sa ginanap na Philippine Economic Briefing Domestic roadshow na ginanap Biyernes Marso 2 sa Marco Polo hotel, siyudad ng Davao. 
Ang economic team ni Pangulong Arroyo ay nagsasagawa ng Domestic roadshow sa iba't-ibang part eng bansa sa ilalim ng temang: "Sustaining Economic Momentum: A Shared Responsibility". Ang ibang economic managers ni Pangulong Arroyo na kasama ni Secretary Teves ay sina Budget Secretary Rolando Andaya; BSP Governor Amando Tetangco Jr.; Agriculture Secretary Arthur Yap; Energy Secretary Raphael Lotilla; NEDA Director General Nicasio Angelo Agustin; at iba pang mataas na opisyales ng Malakanyang. 
Ayon kay Teves, mismong ang World Bank ang nagbanggit tungkol sa magandang takbo ng reporma at mga programa ng Pangulong Arroyo. 
Ipinakikita lamang ng mga pangyayaring ito na hindi pamumulitika at daldal ang kailangan kundi tunay na pagtatrabaho gaya ng ipinakikita ni Pangulong Arroyo na kasipagan sa kabila ng pagbabatikos sa kanya ng kanyang mga kalaban, ani Secretary Teves. 
Bawat miyembro ng lipunan ay may mahalagang papel na ginagampanan sa pag-angat ng ekonomiya o pagbagsak nito,. Maliit man o malaki ang papel na dapat gampanan, kailangan pa rin nating makiisa tungo sa ikauunlad ng ating bayan, aniya. 

Ang paglaban kontra terorismo 
Isa sa mahahalagang isyu na pinag-usapan sa Asian countries na pinangunahan ni Pangulong Arroyo ay ang kampanya laban sa terorismo na isang pandaigdigang suliranin. 
Hindi nagbabakasakali ang liderato ng military at pulisya kaya puspusan pa rin ang kampanya para mapanatiling tahimik an gating bansa, ayon kay Executive Secretary Eduardo Ermita. 
Maging ang mga extortion activities ng mga NPAs ay tinututukan na rin ng military dahil isang uri raw ito sa pagsabotahe laban sa ating ekonomiya. 
Kinakailangan ang walang humpay na suporta ng taongbayan upang makamit natin ang lubos na tagumpay laban sa terorismo. Ang pakikipagdigmaan laban sa terorismo ay hindi magagawa ng gobyerno ng gayun-gayon na lamang at kailangan ang pagkakaisa ng buong mamamayan upang ito ay magtagumpay, aniya.

