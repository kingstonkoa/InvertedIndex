Komentaryo: Pekeng pensioners, iniimbistigahan ng SSS
by Rose B. Palacio 
Davao City (7 February) -- Inaalam ngayon ng Social Security System ang mga taong tinatawag na “fake pensioners” na nakakagawa pa rin ng paraan upang ma-encash ang cheke ng legal na pensiyonado. 
Sa ilalim ng batas, sa sandaling mapatunayan na fake ang pensionado at patuloy na nakakakuha ng benepisyo, siya’y parurusahan sa ilalim ng batas. 
Samantala, nanawagan ang SSS sa mga delingkuwenteng housing borrowers na bumisita sa tanggapan ng SSS upang alamin kung papano sila makakabenepisyo sa condonation of penalties na inaprobahan ni Pangulong Arroyo upang matulungan ang mga housing borrowers. 
Matagal ng hinihintay ng mga housing borrowers ang condonation na ito na inaprobahan ng Pangulo noong buwan ng Disyembre at nagsimula ang implementasyon noong nakaraang buwan ng Enero. 
Sa ilalim ng condonation of penalties, malaki ang maitutulong ng guidelines para sa mga delingkuwenteng housing borrowers sapagka’t hindi na isasali ang mga penalties sa sandaling mabayaran nila ang kanilang housing loans, ani Atty. Emmanuel Palma ng SSS main office. 

DepED maingat sa pagtuturo ng RH, fertility 
Maingat na ginagawa ng Department of Education ang pagtuturo sa mga kabataan tungkol sa reproductive health, fertility, lalo na ang tungkol sa sex education na pinuna ng simbahang katoliko. 
Sinabi ni DepED XI Director Diamar Kadon sa kanyang mensahe sa 2-araw na Mindanao-wide Dissemination on Fertility Awareness na ginanap sa Mandaya hotel na masyadong maingat ang mga guro sa pagtuturo ng sex education sa murang isipan ng mga kabataan. 
May mga modules at guidelines na ginagamit ang mga guro upang hindi magkamali sa pag-unawa ang mga estudyante lalo na kung pag-uusapan ang tungkol sa fertility period ng babae, ang sex education at ang pangangalaga sa katawan ng babae upang maiwasan ang unwanted pregnancies. 
Mahalagang malaman ng mga kabataan, lalo na sa mura nilang edad ang tungkol sa kanilang pagdadalaga at ang pangangalaga sa kanilang katawan,. Ang pagtuturo sa kanila ay maingat upang maunawaan nilang lubusan ang tungkol sa unwanted pregnancies na siyang dahilan ng abortion at madalas na ikinamamatay ng babae.

