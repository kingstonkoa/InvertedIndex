Tagalog News: Livelihood assistance project ilulunsad sa Sorsogon
by Bennie A. Recebido 
Sorsogon City (20 July) -- Patuloy pa rin ang pagdating ng mga tulong dito sa lalawigan ng Sorsogon sa mga residenteng labis na naapektuhan ang kabuhayan dahil sa magkakasunod na malalakas na bagyong dumaan dito noong nakaraang taon. 
Kaugnay nito, ilulunsad ngayong araw, July 20, ang Livelihood Assistance Project sa pangunguna ng Department of Agriculture (DA) at ng Bicol Regional Agriculture and Fishery Council (RAFC). 
Kabilang sa mga imbitadong panauhin sa naturang aktibidad ay sina Dr. Jose V. Dayao, OIC Regional Executive Director, DA-RFU 5, Sorsogon Governor Sally A. Lee at Sorsogon City Mayor Leovic R. Dioneda. 
Pagkatapos ng maikling programa ay mamahagi naman ng mga kambing sa mga benepisyaryo ng nasabing proyekto na pangungunahan ni CAFC Chairman Tomas L. Hayag at ng City Agriculture Office. 
Layunin nito na matulungang makabangong muli ang mga magsasaka at mangingisda na hindi lamang nawalan ng mga bahay kundi partikular ang kanilang pinagkukunan ng kabuhayan. 
Ang Sorsogon Provincial Agriculture and Fishery Council (PAFC) ang siyang naatasang magpapatupad ng monitoring ng nasabing proyekto. 
Ayon kay PAFC Chairman Ramon Diño, P5M ang inilaan ng Livelihood Enhancement for Agricultural Development (LEAD) Phase II Fund para iba't-ibang agri-fishery projects. Sa alokasyong ito, parehong P0.5M ang mapupunta sa probinsya ng Sorsogon at Masbate, 0.75M sa Catanduanes at parehong 1.25M sa mga lalawigan ng Albay at Camarines Sur. 
Dagdag pa ni Diño, ang Sorsogon City, Gubat at Castilla ang kwalipikadong benepisyaryo ng nasabing proyekto dahil ang tatlong lugar na ito ang higit na napinsala ng bagyong Reming at sila din ang may aktibong Municipal Agricultural and Fishery Council. 
Ayon pa sa kanya, pag-aalaga ng kambing ang hiniling na proyektong pangkabuhayan ng mga taga-Sorsogon, kung kaya't bawat benepisyaryo ay may nakalaang P25,000 para sa pag-aalaga nito ng kambing. Subalit, aniya, imbes na pera ang tatanggapin ng benepisyaryo, aalagaang kambing na ang siyang ibibigay sa mga ito. 
Ang paraan ng pamamahagi ay hahatiin sa tatlong alokasyon kung saan sa unang alokasyon ay tatanggap ng 15% ng kabuuang tulong ang bawat isa sa tatlong munisipyo para sa sampung katao, 35% sa pangalawa para sa 22 katao at 50% naman sa huli at pangatlong alokasyon para sa 32 katao. Sa kabuuan ay 190 katao ang mabibiyayaan ng nabanggit na project assistance. 
Nitong nakaraang Martes ay isinagawa ang pagsasanay sa pag-aalaga ng kambing sa Sorsogon City at kahapon naman sa Gubat, Sorsogon upang higit na mapalawak ang kaalaman ng mga benepisyaryo ukol sa tamang pagpapalaki ng kambing.

