Tagalog News: Tiyak darating sa taong bayan ang bunga ng iba-ibang buwis at reporma sa ekonomiya 
Manila (9 February) -- Inihayag ni Pangulong Gloria Macapagal Arroyona tiyak na makararating sa taong bayan ang mga bunga ng ipinatupad na iba-ibang reporma sa buwis at ekonomiya nang mapagtibay noong isang linggo ang 2007 budget para mapaglaanan ng pondo ang mga proyektong pang-imprastraktura, serbisyong panlipunan at iba pang mahahalagang programa. 
Sinabi ng Pangulong Gloria Macapagal-Arroyo sa roundtable discussion sa Malakanyang kahapon na aabot sa P90 bilyon na nalikom sa taong ito mula sa RVAT at ekonomiya ang naging dahilan para ang budget deficit ng bansa ay naging P60 bilyon na lamang noong isang taon kung ihahambing sa P210 bilyon noong 2002. 
Ayon sa Pangulo, ang halagang iuukol sa imprastraktura ay nadagdagan ng P75 milyon samantalang lumaki rin ang inilaan sa kalusugan at edukasyon. 
Kasama sa roundtable discussion sina Sen. Edgardo Angara, Rep. Joey Salceda, National Economic and Development Authority (NEDA) Director Generall Romulo Neri at National Anti-Poverty Commission (NAPC) Chairman Domingo Panganiban. 
Binigyang diin ng Pangulo na ipatutupad nang puspusan ng gobyerno sa taong ito ang paglikha ng Credit Information Bureau na paglalagakan ng lahat ng credit information para sa kliyente ng microfinance. 
Binanggit din ng Pangulo na para mabawasan ang problema sa mataas na halaga ng langis sa pandaigdigang pamilihan, ang Biofuels Act ay pinag-tibay na ang tiyak ding makatutulong para kumita nang malaki ang mga magsasaka ng tubo, sorghum at mais. Inaasahang magtatayo ng mga plantang gagamit ng tatlong produktong ito sa paggawa ng ethanol at biodiesel. 

