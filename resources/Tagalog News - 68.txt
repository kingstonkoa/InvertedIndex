Tagalog News: Jobs fair idinaos sa Baragatan 2007
Puerto Princesa City (14 June) -- Tinatayang aabot sa mahigit isanlibong trabaho ang maaaring pagpilian ng mga mamamayang Palaweño sa Jobs Fair na isasagawa sa ika-25 hanggang ika-26 ng Hunyo kaugnay sa pagdiriwang ng Baragatan Festival 2007. 
Ang Jobs Fair ay isasagawa sa Victoriano J. Rodriguez Multipurpose Hall sa gusaling Kapitolyo na pangangasiwaan ng Provincial Employment Services Office (PESO) sa pamumuno ni Gng. Lina Mediatrix F. Beroy. 
Ayon kay Gng. Beroy, may pagkakataon ang mga aplikante na mag-apply ng trabaho para sa labas ng ating bansa o maging dito mismo sa lalawigan. Pero ngayong taon, aniya ay bibigyang pryoridad ng kanilang tanggapan ang pag-anyaya sa mga lokal na ahensiya at establisyemento sa lalawigan na maaaring makapag-bigay ng trabaho sa mga Palaweño. 
Kinakailangan lamang aniya na maghanda ang mga interesadong aplikante ng kanilang resume na may kasamang larawan, school documents tulad ng diploma at transcript of records at lakipan na rin ng certificate of employment kung nakapagtrabaho na at mga trainings o seminar na dinaluhan. 
Samantala, kaugnay ng nturang aktibidad, dadalo rin dito si POEA Director Nini Lanto para pangasiwaan ang nabanggit na Jobs Fair. 
Inaasahang mas maraming mga Palaweño ang matutulungan ng Pamahalaang Panlalawigan ng Palawan na makapagtrabaho sa pamamagitan ng gaganaping Jobs Fair sa Baragatan Festival 2007. 

